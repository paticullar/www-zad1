# Jesion wyniosły

---
Fraxinus excelsior – łac. fraxinus od gr. phraxis „ogrodzenie, płot” (od sposobu użytkowania rośliny) lub od łac. frango „łamię” (odniesienie do łupliwości drewna); łac. excelsus „wyniosły” (podkreślenie okazałych rozmiarów drzewa); nazwa znana od czasów starożytnych.

---
Jesion jest dorodnym długowiecznym drzewem o cylindrycznej koronie. Jego konary wznoszą się pod ostrym kątem, a pień jest smukły, prosty i pokryty ciemnoszarą matową korą. Charakterystyczne liście jesionu są złożone - jeden liść tworzy od 7 do 11 par listków ułożonych naprzeciwlegle i listek szczytowy. Liść o takiej budowie nazywamy nieparzystopierzastym.

Dawniej jesion był wykorzystywany jako doskonały materiał do sporządzania lanc, broni rycerskiej. Obecnie z tego drewna wyrabia się cenne meble, parkiety i sprzęt sportowy, np. narty. Zimą na gałązkach możemy zobaczyć pokaźne czarne pąki. Jesion ma na jednym drzewie trzy rodzaje kwiatów: żeńskie, męskie i obupłciowe. Pojawiają się one przed rozwojem liści. Jest to gatunek typowy dla lasów łęgowych i wąwozów, często także sadzony w parkach.

Warto wiedzieć: Jesion żyje do 250 lat, osiągając wysokość ponad 40 m. Jest pod tym względem rekordzistą wśród naszych drzew liściastych.

Ciekawostka: Pąki drzew są zazwyczaj pokryte łuskami chroniącymi je przed czynnikami zewnętrznymi. Dzięki komórkom znajdującym się w łuskach co roku, na wiosnę, z pąków rozwijają się liście, pędy, a niektóre z nich dają początek kwiatom.

Zapylanie: roślina wiatropylna.

Rozsiewanie: anemochoria i hydrochoria.

 

## Jesion wyniosły - wyniki:
[https://pl.wikipedia.org/wiki/Jesion_wynios%C5%82y](https://pl.wikipedia.org/wiki/Jesion_wynios%C5%82y)

[https://www.lasy.gov.pl/pl/edukacja/lesnoteka-1/drzewa/jesion-wyniosly](https://www.lasy.gov.pl/pl/edukacja/lesnoteka-1/drzewa/jesion-wyniosly)

[https://en.wikipedia.org/wiki/Fraxinus_excelsior](https://en.wikipedia.org/wiki/Fraxinus_excelsior)

